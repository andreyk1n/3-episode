<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="apple-touch-icon" sizes="180x180" href="./favicons/">
    <link rel="icon" type="image/png" sizes="32x32" href="./favicons/favicon-32x32.png">
    <link rel="icon" type="image/png" sizes="16x16" href="./favicons/favicon-16x16.png">
    <link rel="manifest" href="./favicons/site.webmanifest">
    <link rel="mask-icon" href="./favicons/safari-pinned-tab.svg" color="#000000">
    <meta name="msapplication-TileColor" content="#fffefa">
    <meta name="theme-color" content="#ffffff">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <title>Телефонна будка</title>
    <link rel="stylesheet" href="./stories.css">
</head>
<body>
    
    <div class="wrapper">

        <header>
            <div class="hamburger-menu">
                <input id="menu__toggle" type="checkbox">
                <label class="menu__btn" for="menu__toggle">
                  <span></span>
                </label>
                <ul class="menu__box">
                    <li><a href="./stories10.html" class="menu__item">НАСТУПНЕ ОПОВІДАННЯ</a></li>
                    <li><a class="menu__item" href="./stories8.html">ПОПЕРЕДНЄ ОПОВІДАННЯ</a></li>
                </ul>
            </div>
            <div class="main-btn-container">
                <a href="./index.html">
                    <img src="./images/лого-removebg-preview.png" class="logo-img" alt="logo">
                </a>
            </div>
        </header>

        <!-- MAIN CONTENT -->
    <section class="main-content">
        <div class="main-sidebar">
            <a href="./stories10.html" class="episode-link">НАСТУПНЕ ОПОВІДАННЯ</a>
            <a href="./stories8.html" class="episode-link">ПОПЕРЕДНЄ ОПОВІДАННЯ</a>
        </div>

        <div class="stories-container">
            <div class="stories-item">
                <div class="stories-title-container">
                    <div class="title-text-container">
                        <p id="stories1" class="stories-title">СОБАКИ ПЕРЕХРЕСТЯ</p>
                        <p class="annotations">Автор: Андріян Громик</p>
                        <p class="annotations">
                        </p>
                    </div>
                    <img src="./images/stories9.jpg" class="stories-img" alt="">
                </div>
                <div class="stories-text-container">
                    <p class="stories-text">«Не йди попереду мене – я можу не встигнути. Не йди позаду мене – я можу завести не туди. Просто йди поруч зі мною і будь моїм другом».</p><p class="stories-text"> Альбер Камю</p><p class="stories-text"> «Який ти? Жалюгідний я. Дві дощечки прикручено до моїх скронь».</p><p class="stories-text"> Франц Кафка</p><p class="stories-text"> </p><p class="stories-text"> Ранок дав про себе знати холодним тягарем ковдри. Крізь заклеєні скотчем радянські вікна пробивалася весняна сірість. Едгар втягнув застояне повітря в апатичному позіханні, обіцяючи собі, що ще п’ять хвилин – і він точно вибереться з полону постелі й почне збиратися на пари. Блакитні стіни кімнати, здавалося, тиснули своїми відверто безглуздими барвами. Едгар неодноразово думав про їхню непоєднаність із таким жахливим місцем, як його гуртожиток. Живучи тут уже другий рік, він втратив усе, що тільки може тримати людину подалі від занепаду. Коло його уподобань звузилося до імпульсивних, майже не пов’язаних між собою, учинків, які дарували піднесення порушенням рутини. </p><p class="stories-text"> Колись омріяне навчання на факультеті права тепер видавалося помилкою. Якщо багато не розводитись і не розкидатись словами, хлопця окутала гамівна сорочка депресії. Він усвідомлював це чітко. Чого лише були варті ті випадки, коли, ідучи в супермаркет по новий набір мівіни та дешевих сосисок, Едгар міг розплакатися, навіть не до кінця розуміючи причину. Сум приходив тоді, коли його найбільше не чекали. Тоді, коли палітра настрою була порожньою чи повною яскравих барв, – байдуже. Чорний, мов вороняче крило, колір поглинав і заповнював усе. </p><p class="stories-text"> Віднайшовши себе у творах Альбера Камю та Франца Кафки, хлопець дав нову характеристику своїм почуттям. Усе, що досі траплялося з ним, усе, що тягнулося печерним відлунням за ним услід, було нічим іншим, як почуттям абсурду. Щоденний похід на пари, щоденні розмови ні з ким і ні про що. Щоденна сірість, яка, здавалося, постійно простягає свої огидні, але водночас бажані щупальця. Щоденна щоденність. Усе, що будувало похмурий гротеск мурів рутини. </p><p class="stories-text"> Продзвенів уже третій будильник. Він свідчив про те, що залишився тільки один шанс підвестися й не запізнитися на першу пару. Едгар вимкнув його, не маючи змоги чогось розгледіти крізь сонні повіки, які чимраз сильніше зводилися, мов сталеві лещата. Ковдра різким порухом примари відкинулася на край ліжка. Холод уп’явся в бліде тіло міріадами бурульок. Зі стогоном на вустах Едгар протягнув тонкі руки до зіжмаканої купки вчорашнього одягу. За п’ять хвилин він уже засипав вівсянку в кумедну миску з квітковим візерунком. Кожен ранок хлопець запарював забагато каші, щоразу намагаючись приготувати стільки, скільки буде спроможний з’їсти, але якимось містичним чином половина завжди залишалася присихати до поверхні посудини до наступного ранку. </p><p class="stories-text"> Не встигаючи почистити зуби, Едгар краєм ока глянув у дзеркало. Побачивши темні кола під очима, він рвучко рушив до дверей, ухопив мішок із сміттям і вийшов із кімнати. У дверях клацнув замок, дзенькнув ключ, а тоді коридором ринуло відлуння швидкого кроку, у якому вчувалася твердість. Навушники, останнім часом майже нероздільні з головою хлопця, знову були на своєму місці. Децибели важкого року притуплювали і сповільнювали круговерть думок, які переважно зводилися до того, що це черговий день, у який доведеться побачити людей, яких ненавидиш, почути радісні розмови про те, чого в тебе немає, і говорити те, що мусиш, щоб цілком не завалити навчання. </p><p class="stories-text"> За рогом гуртожитку стояв сталевий сміттєвий бак, поцяткований іржею. Зазвичай біля нього не крутився жоден безхатько. Єдиними прихильниками цього місця були дворові коти, підвіконне нявкання яких часто виривало Едгара з і так неміцного сну. </p><p class="stories-text"> Дивлячись у сірий моноліт асфальту, хлопець ішов до смітника. Він би вже, напевно, зіткнувся чоло в чоло з чоловіком, що порпався в смітті, якби не побачив його похиленого відображення в калабані. Яким вітром його туди занесло, Едгар не знав і нестямився, як із уст злетіло: «Добрий день!». Волоцюга, здавалося, спочатку ніяк не відреагував. Звісно, кому б захотілося привітатися з таким нікчемою, як він. Минуло з десять секунд, як той почав обертатися, вітаючись у відповідь. Едгар швидко глянув йому в обличчя. Хлопця здивувала сяйлива блакить очей старого. Вони не виглядали деградованими, як у більшості людей цього штибу, а, навпаки, блищали розумом і притягували глибиною. Очі були, власне, єдиним, що відрізняло його від інших волоцюг. На щоках – безладна, жовтаво-сива щетина, шкіра, вкрита павутинням зморшок, а одяг мокрий і брудний. Чорний мішок було невимушено кинуто в бак. Едгар уже повертався, тоді-то старий промовив одне просте слово, яке хлопець ще довго прокручував у голові, сидячи на парах: «Дякую!». </p><p class="stories-text"> Відстань до коледжу вкладалася не більше ніж у два кілометри, що могло б не бути проблемою, якби кожнісінький її дюйм не стелився концентратом сірості та твердості. Дрібна бруківка раз у раз мінялася асфальтом, змученим часом. Кожних десять кроків доводилося минати калюжі, які що далі він заходив, то ставали глибшими й ширшими. Едгар так часто проходив цим маршрутом, що зміг би зробити це із заплющеними очима. Наближаючись до перехрестя, на якому зіштовхувалися багатосмугові траси, крізь «Linkin Park», що грав у навушниках, до вух хлопця проривалося поодиноке гавкання собак. Уста мимоволі розтягнулися в ледь помітній усмішці, мабуть, уперше від минулого ранку. </p><p class="stories-text"> Едгар пришвидшив крок, правою долонею намацуючи упаковання вологого корму, що неодмінно займало внутрішню кишеню його куртки. Сьогодні перехрестя було в звичному стані, нагадувало мурашник, дорогами якого в своїх автівках роз’їжджав люд. Усі кудись поспішали: хтось на роботу, інший відвозив дітей до школи, а ще хтось, був певен Едгар, просто їздив, щоб доповнити сіру, розмиту картину життя своєю присутністю. </p><p class="stories-text"> Перейшовши одну з трас, хлопець ступав тротуаром, крізь асфальтове покриття якого пробивався бур’ян. З обох його боків тягнулися широкі смуги трави, поглянувши на яку можна було дійти висновку, що вона ніколи не знала косовиці. Саме тут знайшли собі притулок ті, хто притулку, власне, не мали, ті, хто, як ніхто інший, відчули всю ненависть та байдужість людської натури, – бродячі пси. Місто кишіло ними куди не глянь. Чотирилапі на вокзалі, на центральній вулиці, на ринку, під сходами м’ясних магазинів. </p><p class="stories-text"> Собаки були повсюди. Більшість із них мали жовті бирки на вухах, що, мабуть, свідчило про те, що вони щеплені або ж стоять на якомусь обліку. Едгар не знав напевне, але навіть якщо так, то чим це зарадить пухнастим бідолахам, життя яких сповнене голоду, холоду та копняків усіляких покидьків? Скільки б їх не траплялось у центральній частині міста поодинці, найбільші скупчення – саме на його околицях. Одним із таких і було перехрестя, поруч із яким був коледж, де навчався Едгар. </p><p class="stories-text"> Цього ранку собаки мали дуже засмучений вигляд. Згорблені постаті і брудна, нечесана шерсть вказували на їхній статус дворняг. Було їх близько десятка, усі лежали на мокрій траві й дивилися в порожнечу. Мали різні розміри й забарвлення, але, незважаючи на свою відмінність, вони всі усвідомлювали однаковість та трагічність своєї долі. Повз них невпинно протікала течія студентів, які проходили, навіть не кинувши швидкого погляду в бік чотирилапих.</p><p class="stories-text"> Коли між гуртом бродяг і Едгаром залишалося приблизно тридцять метрів, хлопець ледь чутно прицмокнув губами. Спочатку вони ніяк не відреагували, проте деякі, мов за наказом, замахали хвостами. Тоді в його бік повернулося декілька голів. І вже за мить зграя бігла йому назустріч, вітаючись глухим гавкотом і жалісним скавчанням. Хлопець заусміхався, тепер уже помітною, широкою усмішкою. Йому не вистачало рук, щоб почухати кожного, але більшість собак наполегливо підставляли свої голови, а коли добігла решта, то його взагалі збили з ніг. Із кожної мордочки стирчав висолоплений язик, яким пес намагався облизати бліде обличчя хлопця. Едгар продовжував гладити чотирилапих, лежачи в мокрій траві, вкриваючись щоразу більшим шаром болота. Збоку він виглядав наче крихітне пташенятко в густому гнізді.</p><p class="stories-text"> Часу залишалося не так вже й багато. Потрібно було підводитись і йти на пару, але Едгар був ладен на все, щоб залишитися із собачками. У коледж хлопця не тягнуло. Стіни будівлі були сповнені сірості та відлуння пустих розмов, але завалити навчання Едгар також не міг. Це б коштувало йому повернення до життя із батьками, а цього він не хотів понад усе. Стріпуючи одяг, хлопець віднаджував собак від себе, намагаючись підвестися. Ті немов зрозуміли, у чому річ, послабили свої любощі, а згодом і зовсім припинили. </p><p class="stories-text"> Тепер Едгар ішов, ловлячи погляди з натовпу. Болота на одязі залишилося чимало. Проте його це майже не бентежило. Останнім часом соціальна тривога почала перетворюватись на соціальну байдужість. Він намагався глянути у вічі кожному, погляд його був сповнений апатичної люті. Події, що відбувалися далі, були повтором учорашніх. Учорашні ж були копіями позавчорашніх. Пари, на яких час тягнеться моряцьким тросом. Обтяжена голова, яку, немов магнітом, прихиляє до вкритої дурнуватими написами парти. І оточення, яке здається сюрреалістичним. Кожна людина не видається окремою та інакшою. </p><p class="stories-text"> Перед очима Едгара всі були частинками пазла, кожна з яких займала своє місце посеред сірої картини юрби. Уривки промовлених бездумно фраз більше не торкалися його вух, вони немов уже наслухалися й відмовилися сприймати всі ці нісенітниці. Як і кожен клаптик його тіла, вуха взяла в свої окови байдужість. Колись Едгар читав про відчуття відкладеного життя. Ішлося про стан, коли людина наповнює свою уяву яскравими образами майбутнього, створюючи контраст із реальністю, яка є далеко не яскравою. Донедавна хлопець відчував щось схоже, коли одного дня зрозумів, що всі його переживання та мрії про майбуття стали прозорішати та розпливатися, аж поки зовсім не зникли. </p><p class="stories-text"> Кажуть, треба жити моментом, Едгар же не жив нічим. Не тут і не зараз. Він майже не жив узагалі, а радше існував. І існування його поєднувало в собі смуги байдужості та суму, які постійно змагалися, перетинаючи одна одну. Єдине, що виокремило цей день, – погляд незнайомки, який він відчув на собі, ідучи тягучим коридором. Він відрізнявся від інших якимось зачаруванням і глибиною, що нагадала йому вранішню зустріч із безхатьком. </p><p class="stories-text"> Дівчини, яка подивилася на нього, Едгар раніше не бачив, хоча був певен, що усіх тутешніх упізнає. Вона була досить по-чудернацьки одягнена. Широкі чорні штани, що тяглися вздовж прудких ніг, милий светр (мабуть, із вінтажної колекції якогось хіпстерського бренду) і чорне пальто з білим мереживом на плечах. «Тут так не ходять», – подумав Едгар, власне, так тут вдягався лише він. Схожість стилю незнайомки на його спровокувала відчуття розуміння та близькості. Це видалося хлопцеві безглуздим, але дівчина не покидала його голови до кінця пар. Він згадував її карі очі, які були майже чорними, їхній блиск, повіки, що моргали помахом якогось екзотичного птаха. Едгар відтворював її образ в уяві і не міг нічого з цим зробити. Незнайомка просто вкарбувалася в його пам’ять. </p><p class="stories-text"> Коли продзеленчав останній дзвінок, сигналізуючи, що на сьогодні досить, хлопець підвівся і повільним кроком рушив до виходу, пробиваючись крізь бурхливу течію натовпу. У грудях поколювало, коли холодне повітря вдарило в його ніздрі. Пасмо русявого волосся впало на чоло, всотавши цівку гарячого поту. Едгар ішов, втупивши зір у асфальт. Погляд той був розфокусований, збоку скидалося на те, що хлопець дивиться не в землю, а кудись крізь неї. </p><p class="stories-text"> Наближаючись до перехрестя, він продовжував тупитися собі під ноги, коли почув, що до нього хтось гукає. «Агов, зажуро, про що так задумався?» – прозвучав мелодійний жіночий голос. Едгар підвів очі й побачив ту саму незнайомку. Вона сиділа навпочіпки, тримаючи пакетик вологого корму. Довкола неї підскакував і помахував хвостами гурт бездомних собак. Дівчина мило усміхнулась, і Едгар рушив у її напрямку, відчуваючи, що його нутро сповнює раніше незнайоме, але неймовірно приємне тепло.</p><p class="stories-text"> </p>
                </div>
            </div>

        </div>
    </section>

    <footer>
        <div class="footer-container">
            <p class="annotations">Все захищено авторськими правами - Журнал "Аполог"</p>
        </div>
    </footer>

    </div>

</body>
</html>